<html>
<head>
<title>Naightyn Radio Vannin</title>
<link rel="important stylesheet" href="chrome://messagebody/skin/messageBody.css">
</head>
<body>
<table border=0 cellspacing=0 cellpadding=0 width="100%" class="header-part1"><tr><td><b>Subject: </b>Naightyn Radio Vannin</td></tr><tr><td><b>From: </b>Brian Stowell &lt;bstowell@MCB.NET&gt;</td></tr><tr><td><b>Date: </b>Wed, 22 Sep 2010 12:41:20 +0100</td></tr></table><table border=0 cellspacing=0 cellpadding=0 width="100%" class="header-part2"><tr><td><b>To: </b>GAELG@LISTSERV.HEANET.IE</td></tr></table><br>
<html><body style="word-wrap: break-word; -webkit-nbsp-mode: space; -webkit-line-break: after-white-space; "><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica"><b>Naightyn Radio Vannin&nbsp;<span class="Apple-tab-span" style="white-space:pre">	</span><span class="Apple-tab-span" style="white-space:pre">	</span><span class="Apple-tab-span" style="white-space:pre">	</span>22.09.10</b></font></div><div style="margin-top: 0px; margin-right: 0px; margin-bottom: 0px; margin-left: 0px; font: normal normal normal 12px/normal Helvetica; min-height: 14px; "><br></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica"><b>Isle of Man drops in Global Financial Centres Index - Mannin ayns ynnyd smoo injil ayns Ayndagh Ynnydyn Argidoil y Dowan</b></font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ta Mannin er hurranse builley ayns y chur-magh jerrinagh jeh&nbsp;Ayndagh Ynnydyn Argidoil y Dowan.</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ta Mannin er duittym hoght ynnydyn gys y nah ynnyd yeig as feed neayr's va'n list jerrinagh currit magh ayns Mee Vayrnt.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ta'n Ellan foast çheu-heear jeh Jersey as Guernsey, ta ayns y nah ynnyd as feed, as y çheyoo ynnyd as feed.</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ta&nbsp;Ayndagh Ynnydyn Argidoil y Dowan rhenkal y chohirreydaght jeh ynnydyn argidoil, soit er sessalyn jeh shey as feed meeilley, shey cheead, nuy as feed ynnyd argidoil veih feyshtane er-linney, chammah as ny shlee na tree feed ayndagh.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ta'n Ayndagh jeant ec Possan Z/Yen as t'eh currit magh daa cheayrt sy vlein ec Cochorp Ard-valley Lunnin.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; font: normal normal normal 12px/normal Helvetica; min-height: 14px; "><b></b><br></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica"><b>Isle of Man concerned over Delhi Village - Mannin boirit ec Balley Beg Delhi</b></font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Lught Cho-heshaght Gammanyn Co-unnaneys Goaldagh Vannin, t'ad er ninsh da Radio Vannin dy vel ad "boirit agh cha nee feer voirit" ec feyshtyn ta grait dy ve ayn ec balley beg ny roortee ayns Delhi.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ro-phossan Manninagh syn Injey, t'ad goaill rish dy vel yn aaght feme goll er glenney dy bollagh roish my jig y skimmee Jedoonee.</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Reir y BBC, Mike Fenell, Fer-toshee Chonastey ny Gammanyn, t'eh er ghra dy vel jeeyl vooar jeant ec y valley beg lurg da'n imbagh monsoon v'er roostey foiljyn plumeyrys as lectraghys.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ta lught y Teelynn Noa briaght jed yn immeaght er oi er chor erbee, as ta Sostyn, Nalbin, Nerin Hwoaie as y Chanadey loayrt magh mychione ny boiraghyn oc bentyn da stayd y valley beg.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Dy h-oikoil, hed y balley beg er fosley Jerdein rish shiaght meeilley cohirreyder as fir-oik. Ec y traa t'ayn, ta'n balley beg glast ry hoi shickyrys.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; font: normal normal normal 12px/normal Helvetica; min-height: 14px; "><br></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica"><b>Manx background important, says Cav's dad - She scanshoil, y cooylrey Manninagh, as jishag Cav</b></font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Ayr y rollage daa-wheeylaght Mark Cavendish, t'eh gra dy vel e vac booisal son y pohlldal t'eh geddyn veih theay Vannin.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Lurg tree shiaghtin, un cheim as feed, as tree meeilley, tree cheead, tree-jeig as feed kilomeadar, chossyn 'Y Virril Vanninagh" gansee geayney ny sprinteyryn ayns Turrys y Spaainey Jedoonee, as eh çheet dy ve ynrican y nah varkiagh veih ny h-Ellan Goaldagh dy gheddyn y varriaght-sprint ayns nane jeh ny tree keimyn syrjey.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">Nish, nee Cavendish cruinnaghey stiagh er Feniaghtyssyn Ratçh-raad y Dowan ayns Melbourne, roish my jed eh dy ve marish skimmee Vannin ec Gammanyn y Cho-unnaneys Goladagh syn Injey.&nbsp;</font></div><div style="margin-top: 0px; margin-right: 0px; margin-bottom: 0px; margin-left: 0px; "><font face="Helvetica" size="3" style="font: 12.0px Helvetica">David, yn ayr echey, t'eh gra dy vel e chooylrey Manninagh er ve feer scanshoil.</font></div>
</body></html>
</body>
</html>
